<!DOCTYPE html>
<html lang="en">
<head>
	<meta charset="UTF-8">
	<title>04.锚点</title>
</head>
<body>
	<h1 id="top">三字经</h1> 
	<a href="#bottom">前往文尾</a>
	<h2 >【作者】王应麟 【朝代】宋朝</h2>
	<p>
		人之初，性本善。性相近，习相远。<br>
		苟不教，性乃迁。教之道，贵以专。<br>
		昔孟母，择邻处。子不学，断机杼。<br>
		窦燕山，有义方。教五子，名俱扬。<br>
		养不教，父之过。教不严，师之惰。<br>
		子不学，非所宜。幼不学，老何为。<br>
		玉不琢，不成器。人不学，不知义。<br>
		为人子，方少时。亲师友，习礼仪。<br>
		香九龄，能温席。孝于亲，所当执。<br>
		融四岁，能让梨。弟于长，宜先知。<br>
		首孝悌，次见闻。知某数，识某文。<br>
		一而十，十而百。百而千，千而万。<br>
		三才者，天地人。三光者，日月星。<br>
		三纲者，君臣义。父子亲，夫妇顺。<br>
		曰春夏，曰秋冬。此四时，运不穷。<br>
		曰南北，曰西东。此四方，应乎中。<br>
		曰水火，木金土。此五行，本乎数。<br>
		十干者，甲至癸。十二支，子至亥。<br>
		曰黄道，日所躔。曰赤道，当中权。<br>
		赤道下，温暖极。我中华，在东北。<br>
		曰江河，曰淮济。此四渎，水之纪。<br>
		曰岱华，嵩恒衡。此五岳，山之名。<br>
		曰士农，曰工商。此四民，国之良。<br>
		曰仁义，礼智信。此五常，不容紊。<br>
		地所生，有草木。此植物，遍水陆。<br>
		有虫鱼，有鸟兽。此动物，能飞走。<br>
		稻粱菽，麦黍稷。此六谷，人所食。<br>
		马牛羊，鸡犬豕。此六畜，人所饲。<br>
		曰喜怒，曰哀惧。爱恶欲，七情具。<br>
		青赤黄，及黑白。此五色，目所识。<br>
		酸苦甘，及辛咸。此五味，口所含。<br>
		膻焦香，及腥朽。此五臭，鼻所嗅。<br>
		匏土革，木石金。丝与竹，乃八音。<br>
		曰平上，曰去入。此四声，宜调协。<br>
		高曾祖，父而身。身而子，子而孙。<br>
		自子孙，至玄曾。乃九族，人之伦。<br>
		父子恩，夫妇从。兄则友，弟则恭。<br>
		长幼序，友与朋。君则敬，臣则忠。<br>
		此十义，人所同。当师叙，勿违背。<br>
		斩齐衰，大小功。至缌麻，五服终。<br>
		礼乐射，御书数。古六艺，今不具。<br>
		惟书学，人共遵。既识字，讲说文。<br>
		有古文，大小篆。隶草继，不可乱。<br>
		若广学，惧其繁。但略说，能知原。<br>
		凡训蒙，须讲究。详训诂，明句读。<br>
		为学者，必有初。小学终，至四书。<br>
		论语者，二十篇。群弟子，记善言。<br>
		孟子者，七篇止。讲道德，说仁义。<br>
		作中庸，子思笔。中不偏，庸不易。<br>
		作大学，乃曾子。自修齐，至平治。<br>
		孝经通，四书熟。如六经，始可读。<br>
		诗书易，礼春秋。号六经，当讲求。<br>
		有连山，有归藏。有周易，三易详。<br>
		有典谟，有训诰。有誓命，书之奥。<br>
		我周公，作周礼。著六官，存治体。<br>
		大小戴，注礼记。述圣言，礼乐备。<br>
		曰国风，曰雅颂。号四诗，当讽咏。<br>
		诗既亡，春秋作。寓褒贬，别善恶。<br>
		三传者，有公羊。有左氏，有谷梁。<br>
		经既明，方读子。撮其要，记其事。<br>
		五子者，有荀扬。文中子，及老庄。<br>
		经子通，读诸史。考世系，知始终。<br>
		自羲农，至黄帝。号三皇，居上世。<br>
		唐有虞，号二帝。相揖逊，称盛世。<br>
		夏有禹，商有汤。周武王，称三王。<br>
		夏传子，家天下。四百载，迁夏社。<br>
		汤伐夏，国号商。六百载，至纣亡。<br>
		周武王，始诛纣。八百载，最长久。<br>
		周辙东，王纲坠。逞干戈，尚游说。<br>
		始春秋，终战国。五霸强，七雄出。<br>
		嬴秦氏，始兼并。传二世，楚汉争。<br>
		高祖兴，汉业建。至孝平，王莽篡。<br>
		光武兴，为东汉。四百年，终于献。<br>
		魏蜀吴，争汉鼎。号三国，迄两晋。<br>
		宋齐继，梁陈承。为南朝，都金陵。<br>
		北元魏，分东西。宇文周，与高齐。<br>
		迨至隋，一土宇。不再传，失统绪。<br>
		唐高祖，起义师。除隋乱，创国基。<br>
		二十传，三百载。梁灭之，国乃改。<br>
		梁唐晋，及汉周。称五代，皆有由。<br>
		炎宋兴，受周禅。十八传，南北混。<br>
		辽与金，皆称帝。元灭金，绝宋世。<br>
		舆图广，超前代。九十年，国祚废。<br>
		太祖兴，国大明。号洪武，都金陵。<br>
		迨成祖，迁燕京。十六世，至崇祯。<br>
		权阉肆，寇如林。李闯出，神器焚。<br>
		清世祖，膺景命。靖四方，克大定。<br>
		由康雍，历乾嘉。民安富，治绩夸。<br>
		道咸间，变乱起。始英法，扰都鄙。<br>
		同光后，宣统弱。传九帝，满清殁。<br>
		革命兴，废帝制。立宪法，建民国。<br>
		古今史，全在兹。载治乱，知兴衰。<br>
		史虽繁，读有次。史记一，汉书二。<br>
		后汉三，国志四。兼证经，参通鉴。<br>
		读史者，考实录。通古今，若亲目。<br>
		昔仲尼，师项橐。古圣贤，尚勤学。<br>
		赵中令，读鲁论。彼既仕，学且勤。<br>
		披蒲编，削竹简。彼无书，且知勉。<br>
		头悬梁，锥刺股。彼不教，自勤苦。<br>
		如囊萤，如映雪。家虽贫，学不辍。<br>
		如负薪，如挂角。身虽劳，犹苦卓。<br>
		苏老泉，二十七。始发愤，读书籍。<br>
		彼既老，犹悔迟。尔小生，宜早思。<br>
		若梁灏，八十二。对大廷，魁多士。<br>
		彼既成，众称异。尔小生，宜立志。<br>
		莹八岁，能咏诗。泌七岁，能赋棋。<br>
		彼颖悟，人称奇。尔幼学，当效之。<br>
		蔡文姬，能辩琴。谢道韫，能咏吟。<br>
		彼女子，且聪敏。尔男子，当自警。<br>
		唐刘晏，方七岁。举神童，作正字。<br>
		口而诵，心而惟。朝于斯，夕于斯。<br>
		晏虽幼，身已仕。有为者，亦若是。<br>
		犬守夜，鸡司晨。苟不学，曷为人。<br>
		蚕吐丝，蜂酿蜜。人不学，不如物。<br>
		幼而学，壮而行。上致君，下泽民。<br>
		扬名声，显父母。光于前，裕于后。<br>
		人遗子，金满赢。我教子，唯一经。<br>
		勤有功，戏无益。戒之哉，宜勉力。<br>
	</p>
	<a href="#top" id="bottom">回到标题</a>
</body>
</html>